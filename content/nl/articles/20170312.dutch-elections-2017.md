Status:      published
Title:       Tweedekamerverkiezingen 2017
Summary:     Een politiek artikel op mijn website, dat had ik zelf niet
             zien aankomen. In het licht van de tweedekamerverkiezingen
             over een paar dagen, heb ik besloten mijn eigen antwoorden
             op de StemWijzer-stellingen in een stuk tekst te verwerken.


StemWijzer-resultaten
=====================

Allereerst, het resultaat van mijn uiteindelijke StemWijzer-antwoorden:

1. Piratenpartij NL (80%)
2. SP (67%)
3. Partij voor de Dieren, De Burger Beweging (63%)

<aside markdown="1">
## StemWijzer

De [StemWijzer][] is een applicatie in Nederland die kiezers probeert te
helpen een keuzes te maken (of bevestigen) voor tweedekamerverkiezingen.
Dit wordt in Nederland sinds 1989 op papier uitgebracht, en sinds 1998
ook op internet.

Bij de laatste verkiezingen, in 2006, 2010 en 2012, werd de StemWijzer
door tussen de 4,2 miljoen en 4,8 miljoen mensen gebruikt.
</aside>

Ik heb besloten om mijn resultaten en antwoorden op de
StemWijzer-stellingen hier te verwerken, om een aantal redenen:

-  Bij veel stellingen neigde ik naar "geen van beide" omdat ik van veel
   onderwerpen details miste, maar ik wilde toch een mening vormen over
   veel van de onderwerpen, om tot een relevant resultaat te komen.
   Door deze tekst te schrijven had ik een extra reden om over een
   aantal onderwerpen meer na te denken of uit te zoeken.
-  Ik was verbaasd over het feit dat de PPNL er als hoogste resultaat
   uitkwam, vooral omdat de stellingen niet echt direct te maken hebben
   met de redenen dat ik al in deze partij geïnteresseerd was.
-  De PPNL krijgt relatief weinig aandacht in Nederland, en ik vond mijn
   StemWijzer-resultaat positief voor de partij. Als ook maar één ander
   persoon deze tekst leest en daardoor serieus over de PPNL nadenkt, is
   dat mooi meegenomen.


Piratenpartij NL
================

Zoals ik noemde, was ik al geïnteresseerd in de [PPNL][], met name omdat
ze als belangrijkste uitgangspunten digitalisering en privacy hebben,
twee onderwerpen waar ik dagelijks mee in aanraking kom tijdens mijn
werk en die ik (mede daardoor) ook erg belangrijk vind.

Daarnaast is er naar mijn mening in de politiek (nog steeds) veel te
weinig kennis van en aandacht voor alle zaken rondom ICT en
digitalisering. Door zelfs maar één zetel voor een partij die hier vol
op in zet, zullen de onderwerpen in ieder geval meer in de tweede kamer
ter sprake worden gebracht, waardoor de andere partijen duidelijker
standpunten zullen moeten innemen en er inhoudelijker mee om moeten
gaan.

Ik was verbaasd dat de PPNL als eerste partij uit de StemWijzer kwam.
Na verder uitzoeken en na de reacties van de partij op de stellingen te
hebben gelezen, moet ik concluderen dat mijn overwegend positieve mening
over de PPNL eigenlijk te negatief was. Ik vond ze al interessant, maar
ze hebben een beter uitgedacht en vollediger programma neergezet dan ik
tot nu toe door had, en ze hadden op alle stellingen een doordacht
antwoord. Deze antwoorden komen daarbij niet in alle maar wel in veel
gevallen overeen met de mijne.

<aside markdown="1">
## Verkiezingsprogramma 2017

De PPNL heeft een erg goed leesbaar [verkort verkiezingsprogramma][]
beschikbaar gemaakt. Alleen het lezen van de titels geeft al een goed
beeld van de gedachtegang van de partij.
</aside>

Wat ik niet zo gek maar wel jammer vind, is dat ik het idee heb dat de
Piratenpartij door veel mensen niet serieus wordt genomen door de naam,
hopelijk wordt dat beter als we er met tijd aan wennen. Ik wist
natuurlijk al dat de partij wel serieus is en het zich ook wel breed
heeft neergezet, maar dat blijkt beter te zijn dan ik dacht. De PPNL is
wel degelijk serieus, er is [internationale samenwerking][] met andere
Piratenpartijen en het is zeker het "one issue"-stadium voorbij.

Ik denk dat de PPNL voor veel links-progressief-georiënteerde kiezers
die extra waarde hechten aan de "we doen alles op internet"-effecten een
goede optie is.


Stellingen en antwoorden
========================

Dit zal het langste deel van dit artikel zijn, hieronder vind je alle
dertig stellingen uit de StemWijzer met mijn antwoorden en uitleg van
die antwoorden.


1. Bindend referendum
---------------------

> Er moet een bindend referendum komen, waarmee burgers door het
> parlement aangenomen wetten kunnen tegenhouden.

**Antwoord:** Oneens.

Natuurlijk ben ik voor inspraak door "het volk" in beslissingen, maar
het probleem met referenda is dat er aan mensen, die in veel van de
zaken niet thuis zijn, wordt gevraagd om een mening te geven over
vraagstukken waarvan alleen (of soms niet eens) de oppervlakkige delen
zichtbaar zijn.

Dit is wat mij betreft juist de reden dat we in onze democratie
vertegenwoordigers kiezen. Deze vertegenwoordigers zijn dagelijks met
dit soort zaken bezig en hebben daardoor wél de mogelijkheid zich een
goede mening te vormen, en om dus een goede beslissing te nemen.

### Hoe moet het dan wel werken?

De gekozen vertegenwoordigers hebben ten opzichte van hun kiezers wat
mij betreft in ieder geval de volgende twee taken:

1.  Zich uitgebreid en genuanceerd op de hoogte stellen en houden van de
    (politieke) vraagstukken en oplossingen daaromtrent, om op een goede
    en eerlijke manier hun kiezers te vertegenwoordigen.

2.  Hun kiezers eerlijk en duidelijk informeren over deze vraagstukken
    en zich op de hoogte houden van de meningen van de kiezers die zij
    vertegenwoordigen.

Wanneer dit goed wordt gedaan, is een landelijk referendum niet nodig en
worden de politici niet opgezadeld met ondoordachte beslissingen die
door "het volk" worden genomen.

Wanneer een volksvertegenwoordiger of partij deze taken niet uitvoert
(door alleen populistische en/of oppervlakkige uitleg te promoten, of
überhaupt geen navraag te doen bij hun achterban), is deze niet erg
vertegenwoordigend bezig, en verdient verdient deze naar mijn mening
geen zetel.


2. Maatschappelijke dienstplicht
--------------------------------

> Er moet een maatschappelijke dienstplicht voor jongeren komen. Zij
> kunnen dan dienen in het leger, bij de politie of in de zorg.

**Antwoord:** Oneens.

Dit soort verplichtingen zijn naar mijn mening inefficiënt en onnodig.
(Jonge) mensen verplicht maatschappelijk werk te laten uitvoeren terwijl
zij er niet voor kiezen, werkt niet motiverend en zal daardoor ook niet
tot kwaliteit leiden.

Als deel van het onderwijssysteem komt men door stages en/of
(af)studeeropdrachten bij organisaties of bedrijven terecht die wél
aansluiten bij de ideeën en interesses van de persoon in kwestie.


3. Anoniem solliciteren
-----------------------

> Om discriminatie op basis van de naam te voorkomen, moet anoniem
> solliciteren bij de overheid en bij openbare instellingen de regel
> worden.

**Antwoord:** Oneens.

Discriminatie op deze manier proberen tegen te gaan is
symptoombestrijding, het is hetzelfde als elke dag zonder na te denken
pijnstillers slikken omdat je hoofdpijn hebt: het is beter om uit te
zoeken waarom je hoofdpijn hebt. Het daadwerkelijke probleem wordt
hiermee eigenlijk alleen verborgen.

Om deze reden vind ik dat anoniem solliciteren niet de (of een) regel
hoeft te worden, maar het moet ook geen probleem zijn als een
organisatie dit wel wil inzetten. Elke organisatie (overheid of niet)
moet zelf kunnen beslissen of anoniem solliciteren voor hen een
meerwaarde heeft.

Als een overheidsorganisatie zich schuldig maakt aan discriminatie op
naam (of op andere vlakken), is er wat mij betreft een ander probleem om
op te lossen dan een sollicitatie-probleem.


4. Groepsbelediging
-------------------

> Belediging van groepen op grond van ras, godsdienst of geaardheid moet
> niet langer strafbaar zijn.

**Antwoord:** Oneens.

Het openlijk en bedoeld beledigen van groepen draagt bij aan een
samenleving waarin vooroordelen, discriminatie en misschien zelfs haat
op basis van het horen bij een groep normaal is.

Op dit moment is het erg populair om van allerlei dingen maar een groep
de schuld van te geven, of het nou homoseksuelen of buitelanders zijn.
Het lijkt mij erg onlogisch om in deze tijd de regelgeving hierom te
versoepelen.


5. Teelt en verkoop wiet
------------------------

> De teelt en verkoop van wiet moet legaal worden.

**Antwoord:** Eens.

Het huidige gedoogbeleid rondom wietteelt is naar mijn mening onlogisch
en ongezond.

Door het te legaliseren kunnen er voorschriften en kwaliteitseisen komen
en kan er zelfs accijns op geheven worden, zoals op alcohol. Op die
manier kan er beter en efficiënter worden gecontroleerd en komt het de
kwaliteit van de producten (en dus volksgezondheid) ten goede.


6. Vervroegde vrijlating
------------------------

> De vervroegde vrijlating onder voorwaarden van gevangenen moet
> stoppen. Zij moeten hun straf helemaal uitzitten.

**Antwoord:** Oneens.

Allereerst is het belangrijk om te benadrukken dat de vervroegde
vrijlating een voorwaardelijke vrijlating is, en kan dit alleen bij
straffen van langer dan een jaar.

Verder is het natuurlijk zo dat rechters bij het bepalen van een straf
de vervroegde vrijlating al meerekenen, aanpassen maakt in feite dus
huidige straffen langer dan bedoeld.

Ik denk/hoop dat, door criminelen een uitzicht te geven op vervroegde
vrijlating, er een (extra) reden om is zich te verbeteren en weer
normaal in de maatschappij te kunnen functioneren. Wel lijkt het mij
goed om na te gaan of er niet vaker of meer vrijheidsbeperkende
voorwaarden moeten worden gesteld bij vervroegde vrijlatingen.


7. Vennootschapsbelasting
-------------------------

> De belasting over de winst van ondernemingen (vennootschapsbelasting)
> moet omlaag.

**Antwoord:** Oneens.

Door dit logisch te beredeneren kom je er al snel op uit dat het
verlagen van deze belasting een groot effect op multinationals en een
veel kleiner effect op kleine ondermeningen. Deze insteek lijkt me dan
ook niet de juiste.

Als er belastingverlichting moet komen voor ondernemingen, dan zijn er
andere belastingen om te bekijken (zoals de inkomstenbelasting), waar
ook de werknemers voordeel van kunnen merken, of andere opties (zoals
atrekposten), waar juist kleine ondernemers meer effect van zullen
hebben.


8. Belasting hoogste inkomens
-----------------------------

> De hoogste inkomensgroepen moeten meer belasting gaan betalen.

**Antwoord:** Oneens.

Deze stelling is wel erg simpel verwoord, het lijkt opgezet op een
manier dat iedereen met een laag- of middeninkomen gelijk "ja" kan
zeggen.

Naar mijn mening hoeven de hoogste inkomensgroepen niet per se meer te
betalen, maar de lage- en middeninkomens wel minder.

Misschien (maar waarschijnlijk niet) is het zelfs zo simpel als de
belastingpercentages op de lage en middelste schijven verlagen, en die
op de hoogste schijf verhogen, waardoor mensen met lage en
middeninkomens minder betalen en hoogste inkomensgroep ongeveer
hetzelfde blijft betalen.

Daarnaast heb ik verschillende politieke partijen horen praten over het
bestrijden van belastingontduiking, een hogere belastingverhoging voor
die mensen is er niet te bedenken.


9. Tijdelijke arbeidscontracten
-------------------------------

> De periode waarbinnen je meerdere tijdelijke arbeidscontracten na
> elkaar kunt afsluiten, moet langer worden dan twee jaar.

**Antwoord:** Oneens.

Als een bedrijf iemand twee jaar in dienst heeft, is de positie van deze
werknemer niet meer echt tijdelijk te noemen, en na twee jaar kan een
bedrijf een bepaald vertrouwen in de werknemer hebben.

Het lijkt me dan ook eerlijk dat dit dan ook als een stuk zekerheid voor
de werknemer in het arbeidscontract wordt verwerkt.


10. AOW-leeftijd 65
-------------------

> De AOW-leeftijd moet weer 65 jaar worden.

**Antwoord:** Eens.

Hier ben ik het in principe mee eens, hoewel ik liever zou zien dat er
meer zou worden aangepast aan de AOW-regeling (of onnodig moet worden
gemaakt door het invoeren van een basisinkomen).

Zo lijkt het mij logisch om de AOW-leeftijd te koppelen aan het aantal
werkjaren. In de praktijk begint men met fysiek zwaardere beroepen
meestal op vroegere leeftijd te werken, terwijl de fysiek minder zware
beroepen een langere vooropleiding hebben, waardoor in de praktijk de
AOW-leeftijd voor de fysiek zwaardere beroepen gemiddeld lager zou
liggen.

Daarnaast vind ik dat iemand zelf moet kunnen kiezen of hij/zij op
65-jarige leeftijd (of na het bepaalde aantal werkjaren) wil stoppen met
werken. Voor de "extra" jaren dat iemand doorwerkt (en geen AOW
ontvangt), kan de latere AOW-uitkering worden aangepast.


11. Verzekering zzp'ers
-----------------------

> Er moet een verplichte verzekering tegen arbeidsongeschiktheid en
> ziekte komen voor alle zelfstandigen zonder personeel (zzp'ers).

**Antwoord:** Oneens.

Als zelfstandig ondernemer kies je juist voor bepaalde vrijheden en
verantwoordelijkheden, waaronder ook de vrijheid en verantwoordelijkheid
voor keuzes rondom deze verzekeringen. Risico's inschatten is een groot
deel van ondernemen, daar hoort dit ook bij. Het lijkt mij daarom niet
wenselijk dat de overheid hier verplichtingen aan gaat stellen.

Voor zover ik heb begrepen, is dit vooral een probleem bij
schijnzelfstandigen. Schijnzelfstandigheid is een probleem wat op
zichzelf moet worden aangepakt, niet door een extra verzekering te
verplichten.


12. Leenstelsel studenten
-------------------------

> Het leenstelsel voor studenten moet worden afgeschaft. De basisbeurs
> moet weer terugkomen.

**Antwoord:** Eens.

Onderwijs is heel erg belangrijk voor onze toekomst en moet toegankelijk
zijn voor iedereen met een zo laag mogelijke drempel. Het huidige
leenstelsel werkt juist averechts, mensen voelen extra stress en
onzekerheid over de fincanciële gevolgen van studeren.

Het terug invoeren van de basisbeurs vind ik een logische stap na dit
mislukte "experiment".

Daarnaast ben ik wel van mening dat het studentenreisproduct zou moeten
worden aangepast om alleen voor een specifiek traject te gelden, in
plaats van landelijk geldig te zijn, en dan kan dat wellicht zonder de
week-of-weekend-beperking.

### Leerkrediet in plaats van eerste vier jaar

Ik ben zelf best onder de indruk van het Vlaamse leerkrediet-systeem,
wellicht kan dat systeem als inspiratie kan dienen voor het bepalen van
de hoogte van de beurs en het meer passend te maken op
deeltijdopleidingen.

In dit systeem begint een student begint met 140 punten welke tijdens de
studieloopbaan worden gebruikt en (als alles goed gaat) terugverdiend,
op basis van deze punten is een student gesubsidieerd.

In het Nederlandse systeem zou men de hoogte van de beurs kunnen bepalen
aan de hand van een gelijkaardig krediet, waarbij voor elke ingeschreven
ECTS-credit een punt wordt gebruikt en bij 60 punten in een schooljaar
de maximale beurs wordt uitgekeerd. Punten worden terugverdiend door het
bijbehorende vak succesvol af te ronden in een schooljaar. Als men een
vak niet succesvol afrond, zijn de punten verloren. Zo lang iemand 60 of
meer punten heeft, kan hij/zij dus nog steeds aanspraak maken op een
volledige beurs, mits ingeschreven voor 60 ECTS-credits.

In het Vlaamse systeem worden de eerste 60 terugverdiende punten dubbel
terugbetaald, en wordt er na het afronden van een studie 140 punten
afgetrokken van het totaal. Bij een perfecte score zou een student dus
nog precies 60 punten over hebben voor een eventuele tweede studie.


13. Geld cultuur
----------------

> Er moet meer geld naar kunst en cultuur.

**Antwoord:** Geen van beide.

Hierover heb ik zelf niet echt een mening gevormd, vooral omdat ik geen
goed beeld heb van de huidige verdeling van het uitgegveen geld.

Het beeld dat door een groot deel van de politieke partijen wordt
geschetst is dat vooral de verdeling moet worden verbeterd, maar dat er
niet per se extra geld nodig is.


14. Islamitische immigranten
----------------------------

> Nederland moet de grenzen sluiten voor islamitische immigranten.

**Antwoord:** Oneens.

Mensen weigeren op basis van religie gaat in tegen erg belangrijke
waarden van Nederland (en van mijzelf): de vrijheid van godsdienst en
het recht op een gelijke behandeling.


15. Kinderpardon
----------------

> In Nederland opgegroeide kinderen van asielzoekers moeten hier kunnen
> blijven (kinderpardon).

**Antwoord:** Eens.

Hiervan zijn de precieze details niet gemakkelijk, maar in algemene zijn
geldt wat mij betreft: kinderen moeten beschermd worden.

Als een kind is opgegroeid in Nederland, is dat zijn of haar thuisbasis.
Door deze gezinnen Nederland te laten verlaten, terwijl de kinderen
Nederlands spreken en deel zijn van de Nederlandse maatschappij, worden
ze een groot deel van hun leven afgenomen.

Natuurlijk moeten er wel een voorwaarden zijn waaraan voldaan moet
worden, met name door de ouders, maar deze moeten wel eerlijk en
haalbaar zijn. De manier waarop de ouders zich hebben opgesteld tijdens
hun verblijf in Nederland kan daarvoor als uitgangspunt dienen, maar dan
moet dat vanaf het begin ook voor hen duidelijk zijn.


16. Onderdak illegalen
----------------------

> De regering moet gemeenten verbieden illegale vreemdelingen onderdak
> te geven.

**Antwoord:** Oneens.

Wanneer mensen illegaal in Nederland verblijven (reden daargelaten),
moeten ze op een correcte manier worden begeleid om Nederland te
verlaten. Mensen geen onderdak meer (mogen) aanbieden lijkt mij niet een
goede manier om dit te regelen.

Afgezien van het onmenselijke aspect van het verbieden van het geven van
onderdak, wordt ook het uitzettingsproces bemoeilijkt als deze mensen op
straat moeten leven, en veroorzaakt het juist overlast voor mensen die
hier wel legaal verbijven.


17. Hypotheekrente
------------------

> De regeling voor de aftrek van de hypotheekrente moet niet verder
> worden aangetast.

**Antwoord:** Oneens.

De hypotheekrenteaftrek is samen met de rest van de hypotheekregels,
voor zover ik kan inschatten, nu voor het grootste deel goed geregeld.

Echter ben ik wel van mening dat er voor de hypotheekrenteaftrek een
maximum mag worden gesteld aan de hoogte van een hypotheek en/of koopsom
waarvoor een hypotheek is aangevraagd, zodat het voordeel bij de juiste
mensen terecht komt.


18. Verhuurdersheffing
----------------------

> Woningcorporaties moeten meer goedkope huurwoningen bouwen. Daarom
> moet de belasting die zij betalen over huurwoningen
> (verhuurdersheffing) worden afgeschaft.

**Antwoord:** Geen van beide.

Van de details rondom deze verhuurdersheffing weet ik niet veel, vooral
om die reden "geen van beide".

Ik ben het er wel mee eens dat er meer goedkope huurwoningen beschikbaar
zouden moeten komen, maar ik ben er niet van overtuigd dat deze heffing
moet worden afgeschaft. Het lijkt mij logischer als er in plaats daarvan
een gerichtere heffingskorting zou zijn die het gewenste beleid (dus op
het vlak van type en prijs van woningen, maar ook op het vlak van
duurzaamheid en milieuvriendelijkheid) stimuleert.


19. Schiphol
------------

> Luchthaven Schiphol moet kunnen uitbreiden.

**Antwoord:** Eens.

Elk bedrijf, dus ook Schiphol, moet kunnen uitbreiden en groeien, zo
lang ze zich aan de gestelde regels houden. Voor een luchthaven zijn
er daarbij met name regels over omgevingsfactoren belangrijk, maar zo
lang Schiphol zich daar aan houdt, vind ik het niet nodig dat de
overheid dit zou tegenhouden.

Als de gestelde regels niet goed genoeg zijn, is dat een ander punt, en
moet daar over worden gepraat.


20. Kilometerheffing
--------------------

> De regering moet niet het bezit van de auto, maar het aantal gereden
> kilometers belasten.

**Antwoord:** Oneens.

Wat mij betreft is het belangrijk om brandstofverbruik te belasten, niet
kilometers, en dat gebeurt met de accijns op brandstof al.

Vervuiling heeft te maken met het type en hoeveelheid gebruikte
brandstof, niet direct met het aantal kilometers. Het constant optrekken
en afremmen in een stad is bijvoorbeeld erg vervuilend, maar dat zijn
niet veel kilometers. Door brandstofgebruik te belasten, wordt het
gebruik van zuinigere en minder vervuilende brandstof gebruikende auto's
gestimuleerd.

Daarnaast is het invoeren van een degelijk systeem waarin niet
gefraudeerd kan worden erg complex en duur, zou er allerlei extra
informatie bij de overheid terecht moeten komen die nu privé is, en
betwijfel ik of dit het autoverbruik van de "grootverbruikers" zou
verminderen. Investeren in het openbaar vervoer lijkt mij meer zinvol.


21. Nieuwe wegen
----------------

> Er moet meer geld naar de aanleg van nieuwe wegen.

**Antwoord:** Oneens.

Ook hiervoor geldt wat mij betreft dat investeringen in het openbaar
vervoer meer zinvol zijn.

Op dit moment is het in veel gevallen zo dat je zekerder bent van je
aankomsttijd door met de auto in de file te staan, dan door met de trein
te reizen. Door de vertragingen en gerelateerde problemen op te lossen,
kunnen mensen het openbaar vervoer meer vertrouwen.

Verder is in de meeste gevallen reizen met auto goedkoper zo gauw je met
meer dan één persoon in een auto zit.

Het openbaar vervoer moet betrouwbaarder en aantrekkelijker.


22. Kolencentrales
------------------

> Alle kolencentrales mogen voorlopig open blijven.

**Antwoord:** Oneens.

Ik snap dat niet alle kolencentrales in een keer gesloten kunnen worden,
maar het lijkt me zeker niet de bedoeling om ze allemaal open te houden.

Stukje bij beetje, maar zo snel als mogelijk, zouden de kolencentrales
moeten worden gesloten en vervangen door duurzame alternatieven.


23. Btw-tarief vlees
--------------------

> Voor vlees moet het hoge btw-tarief van 21 procent gaan gelden.

**Antwoord:** Oneens.

Vlees eten op zich is niet ongezond en vlees kan ook op een duurzame
manier worden geproduceerd. Het feit is echter wel dat voor veel mensen
minder vlees eten wel gezonder zou zijn dan de hoeveelheid die ze nu
eten.

Mensen zouden hiervan bewust worden gemaakt, en zouden moeten leren
herkennen wat hun lichaam nodig heeft, dat is voor iedereen anders.

Helemaal geen vlees eten is dus wat mij betreft niet nodig, dat is aan
iedereen zelf. Het belastingtarief verhogen naar 21% vind ik daarom geen
goed idee, vlees valt "gewoon" onder voedingsmiddelen en het tarief
hiervoor verhogen zou het minder toegankelijk maken.

Wat ik wel graag zou zien, is dat de lokale duurzame productie van
voeding wordt gestimuleerd. In plaats van specifiek vlees te belasten,
zie ik daarom liever kortingen voor lokaal en goed geproduceerd voedsel
in het algemeen.


24. Voltooid leven
------------------

> Ouderen die vinden dat hun leven voltooid is moeten hulp kunnen
> krijgen om een einde aan hun leven te maken.

**Antwoord:** Eens.

Als iemand besluit niet meer te willen leven, is dat zijn of haar keuze
die gerespecteerd moet worden, en dat geldt wat mij betreft niet alleen
voor ouderen.

Wanneer met genoeg zekerheid kan worden vastgesteld dat deze keuze uit
eigen overwegingen is gemaakt en niet op basis van druk of oplosbare
problemen voortkomt, vind ik dat iemand ook hulp moet kunnen krijgen het
leven te beëindigen.

Wel snap ik dat niet iedereen hier hetzelfde over denkt. In geval van
gewetensbezwaren moet een arts dit wat mij betreft kunnen overdragen aan
een collega-arts.


25. Afschaffing eigen risico
----------------------------

> Het eigen risico in de zorg moet worden afgeschaft, ook als dat
> betekent dat de premies omhoog gaan.

**Antwoord:** Eens.

Een eigen risico heeft in beginsel het doel om een verzekerde
voorzichtiger te laten omgaan met hetgeen verzekerd is. Dit gaat voor
een zorgverzekering niet op, zorg is juist nodig om "voorzichtig" met je
lichaam en geest om te gaan en zou niet belemmerd moeten worden.

Het eigen risico heeft verschillende ongewenste bijeffecten. De
belangrijkste zijn naar mijn mening:

1.  mensen met een laag inkomen zijn minder snel geneigd om behandeling
    te zoeken uit angst voor te veel kosten,
2.  chronisch zieken weten aan het begin van elk jaar al dat ze het
    eigen risico bij de zorgkosten moeten optellen, waardoor voor deze
    mensen het eigen risico feitelijk gewoon een hogere premie betekent.


26. Landelijk zorgfonds
-----------------------

> Er moet een landelijk zorgfonds komen, zodat het stelsel van
> particuliere zorgverzekeraars kan verdwijnen.

**Antwoord:** Eens.

Het huidige stelsel met particuliere zorgverzekeraars werkt niet goed.
Zorgverzekeringen zijn ontzettend duur en sprake van marktwerking is er
op papier wel maar in de praktijk niet.

Door de basiszorgverzekering via een landelijk zorgfonds te regelen,
heeft iedereen tegen een eerlijke vergoeding (weer) toegang tot zorg, en
kan gelijk ook de discussie rondom vrije zorg-/ziekenhuiskeuze worden
afgesloten.


27. Defensie-uitgaven
---------------------

> De uitgaven voor defensie moeten de komende jaren fors omhoog naar 2
> procent van het nationale inkomen (de NAVO-norm).

**Antwoord:** Geen van beide.

In principe hebben we met de andere NAVO-lidstaten de afspraak gemaakt
om 2% van het Bruto Binnenlands Product te besteden aan defensie, in de
praktijk zijn er echter maar enkele landen die dit halen, de meeste
Europese landen zitten tussend de 1% en 1,5%.

Daarnaast is het met de huidige opstelling van Rusland en Noord-Korea,
het voorbereid moeten zijn op eventuele anti-terroristische ingrepen en
het volgens vele berichten verouderde en achterstallig onderhouden
legermaterieel wel te verklaren dat er meer geld beschikbaar zou moeten
komen voor defensie.

Echter kan ik met de informatie die ik heb niet inschatten hoeveel
daadwerkelijk nodig is (en dus ook niet of die 2% van BBP reëel is) om
voor ons en onze NAVO-bondgenoten alles veilig en in vrede te houden,
want dat moet het doel blijven: de vrede bewaren.


28. Europees leger
------------------

> Er moet een Europees leger komen.

**Antwoord:** Oneens.

Hoewel dit als een plan klinkt waarmee tijd en geld bespaard kan worden,
en waarmee Europa serieuzer kan optreden wanneer dat nodig is, denk ik
dat dit in de praktijk niet zo zou uitpakken. Met name door de
onzekerheid rondom de EU op dit moment, denk ik dat een project als dit
nu opstarten eerder zal leiden tot extra meningsverschillen en meer
anti-Europa-gevoelens bij de burgers.

Het lijkt mij wel een goed idee om te kijken naar nauwere samenwerking
met de Europese landen op dit vlak, en misschien kunnen gezamenlijke
legerplannen eerst op een kleinere schaal (zoals de BeNeLux) worden
ervaren.


29. Ontwikkelingshulp
---------------------

> Nederland moet meer geld uitgeven voor de ontwikkeling van arme
> landen.

**Antwoord:** Geen van beide.

Met mijn beperkte kennis over het huidige effect en de verdeling van
uitgaven voor ontwikkelingshulp kan ik niet aangeven of er meer of
minder uitgegeven moet worden.

Zo lang de ontwikkelingshulp is gericht op de lange termijn, door het
vergroten van de kennis en verbetering van de marktpositie van een
ontwikkelingsland, zodat een land dit op termijn geheel zelf verder kan
doorzetten, denk ik dat het geld goed besteed is.


30. EU-lidmaatschap
-------------------

> Nederland moet uit de Europese Unie (EU) stappen.

**Antwoord:** Oneens.

Ik denk dat een verenigd Europa heel belangrijk is voor een klein land
als Nederland. De interne markt en het vrije verkeer van personen en
goederen is van groot belang voor ons, dit kwijtraken zou dan ook een
groot verlies zijn.

Daarnaast is de onderhandelingspositie van een verenigd Europa met
andere grote partijen, zoals de Verenigde Staten, een stuk beter als het
aankomt op handelsverdragen en het grootschalig aanpakken van de
milieuproblematiek.

Dat betekent niet dat ik vind dat de EU op dit moment goed werkt.

Ik ben, bijvoorbeeld, van mening dat het huidige breed verspreide
anti-vluchtelingen-sentiment voor een groot deel te wijten is aan
slechte voorbereiding en daardoor ad-hoc gemaakte beslissingen binnen de
EU. Omdat het gaat om mensen die van buiten de EU-grenzen komen, en er
een oplossing moet zijn waar alle EU-leden mee kunnen en willen helpen,
vind ik dat het de taak van de EU is om haar leden hier voldoende op
voor te bereiden.

Er zijn veranderingen nodig, allereerst op het vlak van transparantie,
maar binnen de EU moet ook zeker beter voorbereid en geanticipeerd
worden op toekomstige gebeurtenissen, zodat beslissingen gezamenlijk
kunnen worden gemaakt voor de tijd.


[StemWijzer]: https://home.stemwijzer.nl/over-stemwijzer/
[PPNL]: https://piratenpartij.nl/
[verkort verkiezingsprogramma]: https://tk2017.piratenpartij.nl/wp-content/uploads/sites/12/2017/02/PPNL-Verkiezingsprogramma-2017-verkort.pdf
[internationale samenwerking]: https://pp-international.net/
